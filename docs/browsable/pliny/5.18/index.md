# Pliny, Epistulae, letter 5.18

greeting. C. PLINIUS CALPURNIO MACRO SUO S.



1. Bene est mihi quia tibi bene est. Habes uxorem tecum, habes filium; frueris mari fontibus viridibus agro villa amoenissima. Neque enim dubito esse amoenissimam, in qua se composuerat homo felicior, ante quam felicissimus fieret.



2. Ego in Tuscis et venor et studeo, quae interdum alternis, interdum simul facio; nec tamen adhuc possum pronuntiare, utrum sit difficilius capere aliquid an scribere. Vale.



---

| --- | --- |
| previous: [5.17](../5.17/) | next: [5.19](../5.19/) |