<!DOCTYPE html>
<html lang="en">

  <head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">

  
  
  
  <title>Pliny, Espitulae, letter 6.31</title>
  <meta name="description" content="">
  

  <link rel="stylesheet" href="/assets/main.css">
  <link rel="canonical" href="/pliny/6.31.html">
  
  
  <link rel="alternate" type="application/rss+xml" title="" href="/feed.xml">

  

  
  <meta property="og:title" content="Pliny, Espitulae, letter 6.31">
  <meta property="og:site_name" content="">
  <meta property="og:url" content="/pliny/6.31.html">
  <meta property="og:description" content="">
  
  
  <meta name="twitter:card" content="summary">
  
  <meta name="twitter:title" content="Pliny, Espitulae, letter 6.31">
  <meta name="twitter:description" content="">
  
  

  <link rel="dns-prefetch" href="https://fonts.gstatic.com">
<link rel="preconnect" href="https://fonts.gstatic.com" crossorigin>
<link href="https://fonts.googleapis.com/css?family=Bitter:400,400i,700&display=swap" rel="stylesheet">

  

</head>


  <body>

    <header class="site-header">

  <div class="wrapper">

    <a class="site-title" href="/"></a>

    <nav class="site-nav">
      
    </nav>

  </div>

</header>


    <main class="page-content" aria-label="Content">
      <div class="wrapper">
        <article class="post">

  <header class="post-header">
    <h1 class="post-title">Pliny, Espitulae, letter 6.31</h1>
  </header>

  <div class="post-content">
    <p>greeting. C. PLINIUS CORNELIANO SUO S.</p>

<ol>
  <li>
    <p>Evocatus in consilium a Caesare nostro ad Centum Cellas — hoc loco nomen -, magnam cepi voluptatem.</p>
  </li>
  <li>
    <p>Quid enim iucundius quam principis iustitiam gravitatem comitatem in secessu quoque ubi maxime recluduntur inspicere? Fuerunt variae cognitiones et quae virtutes iudicis per plures species experirentur.</p>
  </li>
  <li>
    <p>Dixit causam Claudius Ariston princeps Ephesiorum, homo munificus et innoxie popularis; inde invidia et a dissimillimis delator immissus, ita-que absolutus vindicatus-que est.</p>
  </li>
  <li>
    <p>Sequenti die audita est Gallitta adulterii rea. Nupta haec tribuno militum honores petituro, et suam et mariti dignitatem centurionis amore maculaverat. Maritus legato consulari, ille Caesari scripserat.</p>
  </li>
  <li>
    <p>Caesar excussis probationibus centurionem exauctoravit atque etiam relegavit. Supererat crimini, quod nisi duorum esse non poterat, reliqua pars ultionis; sed maritum non sine aliqua reprehensione patientiae amor uxoris retardabat, quam quidem etiam post delatum adulterium domi habuerat quasi contentus aemulum removisse.</p>
  </li>
  <li>
    <p>Admonitus ut perageret accusationem, peregit invitus. Sed illam damnari etiam invito accusatore necesse erat: damnata et Iuliae legis poenis relicta est. Caesar et nomen centurionis et commemorationem disciplinae militaris sententiae adiecit, ne omnes eius modi causas revocare ad se videretur.</p>
  </li>
  <li>
    <p>Tertio die inducta cognitio est multis sermonibus et vario rumore iactata, Iuli Tironis codicilli, quos ex parte veros esse constabat, ex parte falsi dicebantur.</p>
  </li>
  <li>
    <p>Substituebantur crimini Sempronius Senecio eques Romanus et Eurythmus Caesaris libertus et procurator. Heredes, cum Caesar esset in Dacia, communiter epistula scripta, petierant ut susciperet cognitionem.</p>
  </li>
  <li>
    <p>Susceperat; reversus diem dederat, et cum ex heredibus quidam quasi reverentia Eurythmi omitterent accusationem, pulcherrime dixerat: ‘Nec ille Polyclitus est nec ego Nero.’ Indulserat tamen petentibus dilationem, cuius tempore exacto consederat auditurus.</p>
  </li>
  <li>
    <p>A parte heredum intraverunt duo omnino; postulaverunt, omnes heredes agere cogerentur, cum detulissent omnes, aut sibi quoque desistere permitteretur.</p>
  </li>
  <li>
    <p>Locutus est Caesar summa gravitate summa moderatione, cumque advocatus Senecionis et Eurythmi dixisset suspicionibus relinqui reos, nisi audirentur, ‘Non curo’ inquit ‘an isti suspicionibus relinquantur, ego relinquor.’</p>
  </li>
  <li>
    <p>Dein conversus ad nos: Epistêsate’ quid facere debeamus; isti enim queri volunt quod sibi licuerit non accusari.’ Tum ex consilii sententia iussit denuntiari heredibus omnibus, aut agerent aut singuli approbarent causas non agendi; alioqui se vel de calumnia pronuntiaturum.</p>
  </li>
  <li>
    <p>Vides quam honesti, quam severi dies; quos iucundissimae remissiones se-quebantur. Adhibebamur cotidie cenae; erat modica, si principem cogitares. Interdum acroamata audiebamus, interdum iucundissimis sermonibus nox ducebatur.</p>
  </li>
  <li>
    <p>Summo die abeuntibus nobis — tam diligens in Caesare humanitas — xenia sunt missa. Sed mihi ut gravitas cognitionum, consilii honor, suavitas simplicitas-que convictus, ita locus ipse periucundus fuit.</p>
  </li>
  <li>
    <p>Villa pulcherrima cingitur viridissimis agris, imminet litori, cuius in sinu fit cum maxime portus. Huius sinistrum brachium firmissimo opere munitum est, dextrum elaboratur.</p>
  </li>
  <li>
    <p>In ore portus insula assurgit, quae illatum vento mare obiacens frangat, tutum-que ab utroque latere decursum navibus praestet. Assurgit autem arte visenda: ingentia saxa latissima navis provehit contra; haec alia super alia deiecta ipso pondere manent ac sensim quodam velut aggere construuntur.</p>
  </li>
  <li>
    <p>Eminet iam et apparet saxeum dorsum impactos-que fluctus in immensum elidit et tollit; vastus illic fragor canum-que circa mare. Saxis deinde pilae adicientur quae procedente tempore enatam insulam imitentur. Habebit hic portus, et iam habet nomen auctoris, eritque vel maxime salutaris; nam per longissimum spatium litus importuosum hoc receptaculo utetur. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../6.30/">6.30</a></td>
      <td>next: <a href="../6.32/">6.32</a></td>
    </tr>
  </tbody>
</table>

  </div>

  

</article>

      </div>
    </main>

    <footer class="site-footer">

  <div class="wrapper">

    <p>
      

&copy;  - Powered by <a href="https://jekyllrb.com">Jekyll</a> &amp; <a href="https://github.com/yous/whiteglass">whiteglass</a> - Subscribe via <a href="/feed.xml">RSS</a>

    </p>

  </div>

</footer>


  </body>

</html>
