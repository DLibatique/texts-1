<!DOCTYPE html>
<html lang="en">

  <head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">

  
  
  
  <title>Pliny, Espitulae, letter 5.8</title>
  <meta name="description" content="">
  

  <link rel="stylesheet" href="/assets/main.css">
  <link rel="canonical" href="/pliny/5.8.html">
  
  
  <link rel="alternate" type="application/rss+xml" title="" href="/feed.xml">

  

  
  <meta property="og:title" content="Pliny, Espitulae, letter 5.8">
  <meta property="og:site_name" content="">
  <meta property="og:url" content="/pliny/5.8.html">
  <meta property="og:description" content="">
  
  
  <meta name="twitter:card" content="summary">
  
  <meta name="twitter:title" content="Pliny, Espitulae, letter 5.8">
  <meta name="twitter:description" content="">
  
  

  <link rel="dns-prefetch" href="https://fonts.gstatic.com">
<link rel="preconnect" href="https://fonts.gstatic.com" crossorigin>
<link href="https://fonts.googleapis.com/css?family=Bitter:400,400i,700&display=swap" rel="stylesheet">

  

</head>


  <body>

    <header class="site-header">

  <div class="wrapper">

    <a class="site-title" href="/"></a>

    <nav class="site-nav">
      
    </nav>

  </div>

</header>


    <main class="page-content" aria-label="Content">
      <div class="wrapper">
        <article class="post">

  <header class="post-header">
    <h1 class="post-title">Pliny, Espitulae, letter 5.8</h1>
  </header>

  <div class="post-content">
    <p>greeting. C. PLINIUS TITINIO CAPITONI SUO S.</p>

<ol>
  <li>
    <p>Suades ut historiam scribam, et suades non solus: multi hoc me saepe monuerunt et ego volo, non quia commode facturum esse confidam — id enim temere credas nisi expertus -, sed quia mihi pulchrum in primis videtur non pati occidere, quibus aeternitas debeatur, aliorum-que famam cum sua extendere.</p>
  </li>
  <li>
    <p>Me autem nihil aeque ac diuturnitatis amor et cupido sollicitat, res homine dignissima, eo praesertim qui nullius sibi conscius culpae posteritatis memoriam non reformidet.</p>
  </li>
  <li>
    <p>Itaque diebus ac noctibus cogito, si ‘qua me quoque possim tollere humo’; id enim voto meo sufficit, illud supra votum ‘victor-que virum volitare per ora’; ‘quamquam o-‘: sed hoc satis est, quod prope sola historia polliceri videtur.</p>
  </li>
  <li>
    <p>Orationi enim et carmini parva gratia, nisi eloquentia est summa: historia quoquo modo scripta delectat. Sunt enim homines natura curiosi, et quamlibet nuda rerum cognitione capiuntur, ut qui sermunculis etiam fabellis-que ducantur. Me vero ad hoc studium impellit domesticum quoque exemplum.</p>
  </li>
  <li>
    <p>Avunculus meus idem-que per adoptionem pater historias et quidem religiosissime scripsit. Invenio autem apud sapientes honestissimum esse maiorum vestigia sequi, si modo recto itinere praecesserint. Cur ergo cunctor?</p>
  </li>
  <li>
    <p>Egi magnas et graves causas. Has, etiamsi mihi tenuis ex iis spes, destino retractare, ne tantus ille labor meus, nisi hoc quod reliquum est studii addidero, mecum pariter intercidat.</p>
  </li>
  <li>
    <p>Nam si rationem posteritatis habeas, quidquid non est peractum, pro non incohato est. Dices: ‘Potes simul et rescribere actiones et componere historiam.’ Utinam! sed utrumque tam magnum est, ut abunde sit alterum efficere.</p>
  </li>
  <li>
    <p>Unodevicensimo aetatis anno dicere in foro coepi, et nunc demum quid praestare debeat orator, adhuc tamen per caliginem video.</p>
  </li>
  <li>
    <p>Quid si huic oneri novum accesserit? Habet quidem oratio et historia multa communia, sed plura diversa in his ipsis, quae communia videntur. Narrat illa narrat haec, sed aliter: huic plera-que humilia et sordida et ex medio petita, illi omnia recondita splendida excelsa conveniunt;</p>
  </li>
  <li>
    <p>hanc saepius ossa musculi nervi, illam tori quidam et quasi iubae decent; haec vel maxime vi amaritudine instantia, illa tractu et suavitate atque etiam dulcedine placet; postremo alia verba alius sonus alia constructio.</p>
  </li>
  <li>
    <p>Nam plurimum refert, ut Thucydides ait, κτῆμα sit an ἀγώνισμα; quorum alterum oratio, alterum historia est. His ex causis non adducor ut duo dissimilia et hoc ipso diversa, quo maxima, confundam misceam-que, ne tanta quasi colluvione turbatus ibi faciam quod hic debeo; ideo-que interim veniam, ut ne a meis verbis recedam, advocandi peto.</p>
  </li>
  <li>
    <p>Tu tamen iam nunc cogita quae potissimum tempora aggrediar. Vetera et scripta aliis? Parata inquisitio, sed onerosa collatio. Intacta et nova? Graves offensae levis gratia.</p>
  </li>
  <li>
    <p>Nam praeter id, quod in tantis vitiis hominum plura culpanda sunt quam laudanda, tum si laudaveris parcus, si culpaveris nimius fuisse dicaris, quamvis illud plenissime, hoc restrictissime feceris.</p>
  </li>
  <li>
    <p>Sed haec me non retardant; est enim mihi pro fide satis animi: illud peto praesternas ad quod hortaris, eligas-que materiam, ne mihi iam scribere parato alia rursus cunctationis et morae iusta ratio nascatur. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../5.7/">5.7</a></td>
      <td>next: <a href="../5.9/">5.9</a></td>
    </tr>
  </tbody>
</table>

  </div>

  

</article>

      </div>
    </main>

    <footer class="site-footer">

  <div class="wrapper">

    <p>
      

&copy;  - Powered by <a href="https://jekyllrb.com">Jekyll</a> &amp; <a href="https://github.com/yous/whiteglass">whiteglass</a> - Subscribe via <a href="/feed.xml">RSS</a>

    </p>

  </div>

</footer>


  </body>

</html>
