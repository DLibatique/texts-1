<!DOCTYPE html>
<html lang="en">

  <head>
  <meta charset="utf-8">
  <meta http-equiv="X-UA-Compatible" content="IE=edge">
  <meta name="viewport" content="width=device-width, initial-scale=1">

  
  
  
  <title>Pliny, Espitulae, letter 2.7</title>
  <meta name="description" content="">
  

  <link rel="stylesheet" href="/assets/main.css">
  <link rel="canonical" href="/pliny/2.7.html">
  
  
  <link rel="alternate" type="application/rss+xml" title="" href="/feed.xml">

  

  
  <meta property="og:title" content="Pliny, Espitulae, letter 2.7">
  <meta property="og:site_name" content="">
  <meta property="og:url" content="/pliny/2.7.html">
  <meta property="og:description" content="">
  
  
  <meta name="twitter:card" content="summary">
  
  <meta name="twitter:title" content="Pliny, Espitulae, letter 2.7">
  <meta name="twitter:description" content="">
  
  

  <link rel="dns-prefetch" href="https://fonts.gstatic.com">
<link rel="preconnect" href="https://fonts.gstatic.com" crossorigin>
<link href="https://fonts.googleapis.com/css?family=Bitter:400,400i,700&display=swap" rel="stylesheet">

  

</head>


  <body>

    <header class="site-header">

  <div class="wrapper">

    <a class="site-title" href="/"></a>

    <nav class="site-nav">
      
    </nav>

  </div>

</header>


    <main class="page-content" aria-label="Content">
      <div class="wrapper">
        <article class="post">

  <header class="post-header">
    <h1 class="post-title">Pliny, Espitulae, letter 2.7</h1>
  </header>

  <div class="post-content">
    <p>greeting. C. PLINIUS MACRINO SUO S.</p>

<ol>
  <li>
    <p>Here a senatu Vesticio Spurinnae principe auctore triumphalis statua decreta est, non ita ut multis, qui numquam in acie steterunt, numquam castra viderunt, numquam denique tubarum sonum nisi in spectaculis audierunt, verum ut illis, qui decus istud sudore et sanguine et factis asse-quebantur.</p>
  </li>
  <li>
    <p>Nam Spurinna Bructerum regem vi et armis induxit in regnum, ostentato-que bello ferocissimam gentem, quod est pulcherrimum victoriae genus, terrore perdomuit.</p>
  </li>
  <li>
    <p>Et hoc quidem virtutis praemium, illud solacium doloris accepit, quod filio eius Cottio, quem amisit absens, habitus est honor statuae. Rarum id in iuvene; sed pater hoc quoque merebatur, cuius gravissimo vulneri magno aliquo fomento medendum fuit.</p>
  </li>
  <li>
    <p>Praeterea Cottius ipse tam clarum specimen indolis dederat, ut vita eius brevis et angusta debuerit hac velut immortalitate proferri. Nam tanta ei sanctitas gravitas auctoritas etiam, ut posset senes illos provocare virtute, quibus nunc honore adaequatus est.</p>
  </li>
  <li>
    <p>Quo quidem honore, quantum ego interpretor, non modo defuncti memoriae, dolori patris, verum etiam exemplo prospectum est. Acuent ad bonas artes iuventutem adulescentibus quoque, digni sint modo, tanta praemia constituta; acuent principes viros ad liberos suscipiendos et gaudia ex superstitibus et ex amissis tam gloriosa solacia.</p>
  </li>
  <li>
    <p>His ex causis statua Cotti publice laetor, nec privatim minus. Amavi consummatissimum iuvenem, tam ardenter quam nunc impatienter requiro. Erit ergo pergratum mihi hanc effigiem eius subinde intueri subinde respicere, sub hac consistere praeter hanc commeare.</p>
  </li>
  <li>
    <p>Etenim si defunctorum imagines domi positae dolorem nostrum levant, quanto magis hae quibus in celeberrimo loco non modo species et vultus illorum, sed honor etiam et gloria refertur! Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../2.6/">2.6</a></td>
      <td>next: <a href="../2.8/">2.8</a></td>
    </tr>
  </tbody>
</table>

  </div>

  

</article>

      </div>
    </main>

    <footer class="site-footer">

  <div class="wrapper">

    <p>
      

&copy;  - Powered by <a href="https://jekyllrb.com">Jekyll</a> &amp; <a href="https://github.com/yous/whiteglass">whiteglass</a> - Subscribe via <a href="/feed.xml">RSS</a>

    </p>

  </div>

</footer>


  </body>

</html>
