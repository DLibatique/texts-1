I"q<p>greeting. C. PLINIUS URSO SUO S.</p>

<ol>
  <li>
    <p>Umquamne vidisti quemquam tam laboriosum et exercitum quam Varenum meum? cui quod summa contentione impetraverat defendendum et quasi rursus petendum fuit.</p>
  </li>
  <li>
    <p>Bithyni senatus consultum apud consules carpere ac labefactare sunt ausi, atque etiam absenti principi criminari; ab illo ad senatum remissi non destiterunt. Egit Claudius Capito irreverenter magis quam constanter, ut qui senatus consultum apud senatum accusaret.</p>
  </li>
  <li>
    <p>Respondit Catius Fronto graviter et firme. Senatus ipse mirificus; nam illi quoque qui prius negarant Vareno quae petebat, eadem danda postquam erant data censuerunt;</p>
  </li>
  <li>
    <p>singulos enim integra re dissentire fas esse, peracta quod pluribus placuisset cunctis tuendum.</p>
  </li>
  <li>
    <p>Acilius tantum Rufus et cum eo septem an octo, septem immo, in priore sententia perseverarunt. Erant in hac paucitate non nulli, quorum temporaria gravitas vel potius gravitatis imitatio ridebatur.</p>
  </li>
  <li>
    <p>Tu tamen aestima, quantum nos in ipsa pugna certaminis maneat, cuius quasi praelusio atque praecursio has contentiones excitavit. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../6.12/">6.12</a></td>
      <td>next: <a href="../6.14/">6.14</a></td>
    </tr>
  </tbody>
</table>
:ET