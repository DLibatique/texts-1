I" <p>greeting. C. PLINIUS GEMINO SUO S.</p>

<ol>
  <li>
    <p>Terret me haec tua tam pertinax valetudo, et quamquam te temperantissimum noverim, vereor tamen ne quid illi etiam in mores tuos liceat.</p>
  </li>
  <li>
    <p>Proinde moneo patienter resistas: hoc laudabile hoc salutare. Admittit humana natura quod suadeo.</p>
  </li>
  <li>
    <p>Ipse certe sic agere sanus cum meis soleo: â€˜Spero quidem, si forte in adversam valetudinem incidero, nihil me desideraturum vel pudore vel paenitentia dignum; si tamen superaverit morbus, denuntio ne quid mihi detis, nisi permittentibus medicis, sciatis-que si dederitis ita vindicaturum, ut solent alii quae negantur.â€™</p>
  </li>
  <li>
    <p>Quin etiam cum perustus ardentissima febre, tandem remissus unctus-que, acciperem a medico potionem, porrexi manum ut-que tangeret dixi, admotum-que iam labris poculum reddidi.</p>
  </li>
  <li>
    <p>Postea cum vicensimo valetudinis die balineo praepararer, mussantes-que medicos repente vidissem, causam requisivi. Responderunt posse me tuto lavari, non tamen omnino sine aliqua suspicione.</p>
  </li>
  <li>
    <p>â€˜Quidâ€™ inquam â€˜necesse est?â€™ atque ita spe balinei, cui iam videbar inferri, placide leniter-que dimissa, ad abstinentiam rursus, non secus ac modo ad balineum, animum vultum-que composui.</p>
  </li>
  <li>
    <p>Quae tibi scripsi, primum ut te non sine exemplo monerem, deinde ut in posterum ipse ad eandem temperantiam astringerer, cum me hac epistula quasi pignore obligavissem. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../7/">7</a></td>
      <td>next: <a href="../7.2/">7.2</a></td>
    </tr>
  </tbody>
</table>
:ET