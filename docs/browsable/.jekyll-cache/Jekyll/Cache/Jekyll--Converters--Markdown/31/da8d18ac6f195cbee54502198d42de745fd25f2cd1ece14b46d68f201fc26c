I"Ã<p>greeting. C. PLINIUS CALVISIO RUFO SUO S.</p>

<ol>
  <li>
    <p>Nec heredem institui nec praecipere posse rem publicam constat; Saturninus autem, qui nos reliquit heredes, quadrantem rei publicae nostrae, deinde pro quadrante praeceptionem quadringentorum milium dedit. Hoc si ius aspicias irritum, si defuncti voluntatem ratum et firmum est.</p>
  </li>
  <li>
    <p>Mihi autem defuncti voluntas â€” vereor quam in partem iuris consulti quod sum dicturus accipiant â€” antiquior iure est, utique in eo quod ad communem patriam voluit pervenire.</p>
  </li>
  <li>
    <p>An cui de meo sestertium sedecies contuli, huic quadringentorum milium paulo amplius tertiam partem ex adventicio denegem? Scio te quoque a iudicio meo non abhorrere, cum eandem rem publicam ut civis optimus diligas.</p>
  </li>
  <li>
    <p>Velim ergo, cum proxime decuriones contrahentur, quid sit iuris indices, parce tamen et modeste; deinde subiungas nos quadringenta milia offerre, sicut praeceperit Saturninus. Illius hoc munus, illius liberalitas; nostrum tantum obsequium vocetur.</p>
  </li>
  <li>
    <p>Haec ego scribere publice supersedi, primum quod memineram pro necessitudine amicitiae nostrae, pro facultate prudentiae tuae et debere te et posse perinde meis ac tuis partibus fungi; deinde quia verebar ne modum, quem tibi in sermone custodire facile est, tenuisse in epistula non viderer.</p>
  </li>
  <li>
    <p>Nam sermonem vultus gestus vox ipsa moderatur, epistula omnibus commendationibus destituta malignitati interpretantium exponitur. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../5.6/">5.6</a></td>
      <td>next: <a href="../5.8/">5.8</a></td>
    </tr>
  </tbody>
</table>
:ET