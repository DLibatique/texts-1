I"$<p>greeting. C. PLINIUS RUFO SUO S.</p>

<ol>
  <li>
    <p>O quantum eruditorum aut modestia ipsorum aut quies operit ac subtrahit famae! At nos eos tantum dicturi aliquid aut lecturi timemus, qui studia sua proferunt, cum illi qui tacent hoc amplius praestent, quod maximum opus silentio reverentur.</p>
  </li>
  <li>
    <p>Expertus scribo quod scribo. Terentius Iunior, equestribus militiis atque etiam procuratione Narbonensis provinciae integerrime functus, recepit se in agros suos, paratis-que honoribus tranquillissimum otium praetulit.</p>
  </li>
  <li>
    <p>Hunc ego invitatus hospitio ut bonum patrem familiae, ut diligentem agricolam intuebar, de his locuturus, in quibus illum versari putabam; et coeperam, cum ille me doctissimo sermone revocavit ad studia.</p>
  </li>
  <li>
    <p>Quam tersa omnia, quam Latina, quam Graeca! Nam tantum utraque lingua valet, ut ea magis videatur excellere, qua cum maxime loquitur. Quantum ille legit, quantum tenet! Athenis vivere hominem, non in villa putes.</p>
  </li>
  <li>
    <p>Quid multa? Auxit sollicitudinem meam effecit-que ut illis quos doctissimos novi, non minus hos seductos et quasi rusticos verear.</p>
  </li>
  <li>
    <p>Idem suadeo tibi: sunt enim ut in castris sic etiam in litteris nostris, plures cultu pagano quos cinctos et armatos, et quidem ardentissimo ingenio, diligenter scrutatus invenies. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../7.24/">7.24</a></td>
      <td>next: <a href="../7.26/">7.26</a></td>
    </tr>
  </tbody>
</table>
:ET