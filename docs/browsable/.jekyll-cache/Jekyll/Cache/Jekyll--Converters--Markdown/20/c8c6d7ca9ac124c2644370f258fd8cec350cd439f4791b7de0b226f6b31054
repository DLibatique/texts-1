I"X<p>greeting. C. PLINIUS GENITORI SUO S.</p>

<ol>
  <li>
    <p>Recepi litteras tuas quibus quereris taedio tibi fuisse quamvis lautissimam cenam, quia scurrae cinaedi moriones mensis inerrabant.</p>
  </li>
  <li>
    <p>Vis tu remittere aliquid ex rugis? Equidem nihil tale habeo, habentes tamen fero. Cur ergo non habeo? Quia nequaquam me ut inexspectatum festivumve delectat, si quid molle a cinaedo, petulans a scurra, stultum a morione profertur.</p>
  </li>
  <li>
    <p>Non rationem sed stomachum tibi narro. Atque adeo quam multos putas esse, quos ea quibus ego et tu capimur et ducimur, partim ut inepta partim ut molestissima offendant! Quam multi, cum lector aut lyristes aut comoedus inductus est, calceos poscunt aut non minore cum taedio recubant, quam tu ista — sic enim appellas — prodigia perpessus es!</p>
  </li>
  <li>
    <p>Demus igitur alienis oblectationibus veniam, ut nostris impetremus. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../9.16/">9.16</a></td>
      <td>next: <a href="../9.18/">9.18</a></td>
    </tr>
  </tbody>
</table>
:ET