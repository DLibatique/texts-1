I"c<p>greeting. C. PLINIUS MATURO ARRIANO SUO S.</p>

<ol>
  <li>
    <p>Amas Egnatium Marcellinum atque etiam mihi saepe commendas; amabis magis commendabis-que, si cognoveris eius recens factum.</p>
  </li>
  <li>
    <p>Cum in provinciam quaestor exisset, scribam-que qui sorte obtigerat ante legitimum salarii tempus amisisset, quod acceperat scribae daturus, intellexit et statuit subsidere apud se non oportere.</p>
  </li>
  <li>
    <p>Itaque reversus Caesarem, deinde Caesare auctore senatum consuluit, quid fieri de salario vellet. Parva quaestio sed tamen quaestio. Heredes scribae sibi, praefecti aerari populo vindicabant.</p>
  </li>
  <li>
    <p>Acta causa est; dixit heredum advocatus, deinde populi, uterque percommode. Caecilius Strabo aerario censuit inferendum, Baebius Macer heredibus dandum: obtinuit Strabo.</p>
  </li>
  <li>
    <p>Tu lauda Marcellinum, ut ego statim feci. Quamvis enim abunde sufficiat illi quod est et a principe et a senatu probatus, gaudebit tamen testimonio tuo.</p>
  </li>
  <li>
    <p>Omnes enim, qui gloria fama-que ducuntur, mirum in modum assensio et laus a minoribus etiam profecta delectat. Te vero Marcellinus ita veretur ut iudicio tuo plurimum tribuat.</p>
  </li>
  <li>
    <p>Accedit his quod, si cognoverit factum suum isto usque penetrasse, necesse est laudis suae spatio et cursu et peregrinatione laetetur. Etenim nescio quo pacto vel magis homines iuvat gloria lata quam magna. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../4.11/">4.11</a></td>
      <td>next: <a href="../4.13/">4.13</a></td>
    </tr>
  </tbody>
</table>
:ET