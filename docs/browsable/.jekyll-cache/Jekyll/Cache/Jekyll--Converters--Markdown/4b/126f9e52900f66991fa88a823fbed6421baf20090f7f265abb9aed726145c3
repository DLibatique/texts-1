I"<p>greeting. C. PLINIUS VIBIO MAXIMO SUO S.</p>

<ol>
  <li>
    <p>Quod ipse amicis tuis obtulissem, si mihi eadem materia suppeteret, id nunc iure videor a te meis petiturus.</p>
  </li>
  <li>
    <p>Arrianus Maturus Altinatium est princeps; cum dico princeps, non de facultatibus loquor, quae illi large supersunt, sed de castitate iustitia, gravitate prudentia.</p>
  </li>
  <li>
    <p>Huius ego consilio in negotiis, iudicio in studiis utor; nam plurimum fide, plurimum veritate, plurimum intellegentia praestat.</p>
  </li>
  <li>
    <p>Amat me - nihil possum ardentius dicere - ut tu. Caret ambitu; ideo se in equestri gradu tenuit, cum facile possit ascendere altissimum. Mihi tamen ornandus excolendus-que est.</p>
  </li>
  <li>
    <p>Itaque magni aestimo dignitati eius aliquid astruere inopinantis nescientis, immo etiam fortasse nolentis; astruere autem quod sit splendidum nec molestum.</p>
  </li>
  <li>
    <p>Cuius generis quae prima occasio tibi, conferas in eum rogo; habebis me, habebis ipsum gratissimum debitorem. Quamvis enim ista non appetat, tam grate tamen excipit, quam si concupiscat. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../3.1/">3.1</a></td>
      <td>next: <a href="../3.3/">3.3</a></td>
    </tr>
  </tbody>
</table>
:ET