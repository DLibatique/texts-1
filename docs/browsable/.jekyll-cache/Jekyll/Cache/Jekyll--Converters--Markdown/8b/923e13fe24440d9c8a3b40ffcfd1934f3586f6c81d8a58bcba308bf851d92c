I"¢
<p>title. C. PLINII CAECILII SECVNDI EPISTVLARVM LIBER SECVNDVS</p>

<ol>
  <li>
    <p>Post aliquot annos insigne atque etiam memorabile populi Romani oculis spectaculum exhibuit publicum funus Vergini Rufi, maximi et clarissimi civis, perinde felicis.</p>
  </li>
  <li>
    <p>Triginta annis gloriae suae supervixit; legit scripta de se carmina, legit historias et posteritati suae interfuit. Perfunctus est tertio consulatu, ut summum fastigium privati hominis impleret, cum principis noluisset.</p>
  </li>
  <li>
    <p>Caesares quibus suspectus atque etiam invisus virtutibus fuerat evasit, reliquit incolumem optimum atque amicissimum, tamquam ad hunc ipsum honorem publici funeris reservatus.</p>
  </li>
  <li>
    <p>Annum tertium et octogensimum excessit in altissima tranquillitate, pari veneratione. Usus est firma valetudine, nisi quod solebant ei manus tremere, citra dolorem tamen. Aditus tantum mortis durior longior-que, sed hic ipse laudabilis.</p>
  </li>
  <li>
    <p>Nam cum vocem praepararet acturus in consulatu principi gratias, liber quem forte acceperat grandiorem, et seni et stanti ipso pondere elapsus est. Hunc dum sequitur colligit-que, per leve et lubricum pavimentum fallente vestigio cecidit coxam-que fregit, quae parum apte collocata reluctante aetate male coiit.</p>
  </li>
  <li>
    <p>Huius viri exsequiae magnum ornamentum principi magnum saeculo magnum etiam foro et rostris attulerunt. Laudatus est a consule Cornelio Tacito; nam hic supremus felicitati eius cumulus accessit, laudator eloquentissimus.</p>
  </li>
  <li>
    <p>Quin etiam in hac novissima valetudine, veritus ne forte inter quinqueviros crearetur, qui minuendis publicis sumptibus iudicio senatus constituebantur, cum illi tot amici senes consulares-que superessent, me huius aetatis per quem excusaretur elegit, his quidem verbis: â€˜Etiam si filium haberem, tibi mandarem.â€™</p>
  </li>
  <li>
    <p>Quibus ex causis necesse est tamquam immaturam mortem eius in sinu tuo defleam, si tamen fas est aut flere aut omnino mortem vocare, qua tanti viri mortalitas magis finita quam vita est.</p>
  </li>
  <li>
    <p>Vivit enim vivet-que semper, atque etiam latius in memoria hominum et sermone versabitur, postquam ab oculis recessit.</p>
  </li>
  <li>
    <p>Volo tibi multa alia scribere, sed totus animus in hac una contemplatione defixus est. Verginium cogito, Verginium video, Verginium iam vanis imaginibus, recentibus tamen, audio alloquor teneo; cui fortasse cives aliquos virtutibus pares et habemus et habebimus, gloria neminem. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../1.24/">1.24</a></td>
      <td>next: -</td>
    </tr>
  </tbody>
</table>
:ET