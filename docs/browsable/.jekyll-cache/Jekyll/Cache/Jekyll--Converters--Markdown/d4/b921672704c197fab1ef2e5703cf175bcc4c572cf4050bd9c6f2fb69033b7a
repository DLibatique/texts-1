I"d<p>greeting. C. PLINIUS ANNIO SEVERO SUO S.</p>

<ol>
  <li>
    <p>Ex hereditate quae mihi obvenit, emi proxime Corinthium signum, modicum quidem sed festivum et expressum, quantum ego sapio, qui fortasse in omni re, in hac certe perquam exiguum sapio: hoc tamen signum ego quoque intellego.</p>
  </li>
  <li>
    <p>Est enim nudum, nec aut vitia si qua sunt celat, aut laudes parum ostentat. Effingit senem stantem; ossa musculi nervi, venae rugae etiam ut spirantis apparent; rari et cedentes capilli, lata frons, contracta facies, exile collum; pendent lacerti, papillae iacent, venter recessit;</p>
  </li>
  <li>
    <p>a tergo quoque eadem aetas ut a tergo. Aes ipsum, quantum verus color indicat, vetus et antiquum; talia denique omnia, ut possint artificum oculos tenere, delectare imperitorum.</p>
  </li>
  <li>
    <p>Quod me quamquam tirunculum sollicitavit ad emendum. Emi autem non ut haberem domi - neque enim ullum adhuc Corinthium domi habeo -, verum ut in patria nostra celebri loco ponerem, ac potissimum in Iovis templo;</p>
  </li>
  <li>
    <p>videtur enim dignum templo dignum deo donum. Tu ergo, ut soles omnia quae a me tibi iniunguntur, suscipe hanc curam, et iam nunc iube basim fieri, ex quo voles marmore, quae nomen meum honores-que capiat, si hos quoque putabis addendos.</p>
  </li>
  <li>
    <p>Ego signum ipsum, ut primum invenero aliquem qui non gravetur, mittam tibi vel ipse - quod mavis - afferam mecum. Destino enim, si tamen officii ratio permiserit, excurrere isto.</p>
  </li>
  <li>
    <p>Gaudes quod me venturum esse polliceor, sed contrahes frontem, cum adiecero ‘ad paucos dies’: neque enim diutius abesse me eadem haec quae nondum exire patiuntur. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../3.5/">3.5</a></td>
      <td>next: <a href="../3.7/">3.7</a></td>
    </tr>
  </tbody>
</table>
:ET