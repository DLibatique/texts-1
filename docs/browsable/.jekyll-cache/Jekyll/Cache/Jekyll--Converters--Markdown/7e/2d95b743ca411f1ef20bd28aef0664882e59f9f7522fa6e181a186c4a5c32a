I"<p>greeting. C. PLINIUS VOCONIO ROMANO SUO S.</p>

<ol>
  <li>
    <p>Librum, quo nuper optimo principi consul gratias egi, misi exigenti tibi, missurus etsi non exegisses.</p>
  </li>
  <li>
    <p>In hoc consideres velim ut pulchritudinem materiae ita difficultatem. In ceteris enim lectorem novitas ipsa intentum habet, in hac nota vulgata dicta sunt omnia; quo fit ut quasi otiosus securus-que lector tantum elocutioni vacet, in qua satisfacere difficilius est cum sola aestimatur.</p>
  </li>
  <li>
    <p>Atque utinam ordo saltem et transitus et figurae simul spectarentur! Nam invenire praeclare, enuntiare magnifice interdum etiam barbari solent, disponere apte, figurare varie nisi eruditis negatum est.</p>
  </li>
  <li>
    <p>Nec vero affectanda sunt semper elata et excelsa. Nam ut in pictura lumen non alia res magis quam umbra commendat, ita orationem tam summittere quam attollere decet.</p>
  </li>
  <li>
    <p>Sed quid ego haec doctissimo viro? Quin potius illud: adnota, quae putaveris corrigenda. Ita enim magis credam cetera tibi placere, si quaedam displicuisse cognovero. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../3.12/">3.12</a></td>
      <td>next: <a href="../3.14/">3.14</a></td>
    </tr>
  </tbody>
</table>
:ET