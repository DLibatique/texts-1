I"{<p>title. PYTHON.</p>

<ol>
  <li>
    <p>Python Terrae filius draco ingens. hic ante Apollinem ex oraculo in monte Parnasso responsa dare solitus erat. huic ex Latonae partu interitus erat fato futurus.</p>
  </li>
  <li>
    <p>eo tempore Iouis cum Latona Poli filia concubuit; hoc cum Iuno resciit, facit ut Latona ibi pareret quo sol non accederet. Python ubi sensit Latonam ex Ioue grauidam esse, persequi coepit ut eam interficeret.</p>
  </li>
  <li>
    <p>at Latonam Iouis iussu uentus Aquilo sublatam ad Neptunum pertulit; ille eam tutatus est, sed ne rescinderet Iunonis factum, in insulam eam Ortygiam detulit, quam insulam fluctibus cooperuit. quod cum Python eam non inuenisset, Parnassum redit.</p>
  </li>
  <li>
    <p>at Neptunus insulam Ortygiam in superiorem partem rettulit, quae postea insula Delos est appellata. ibi Latona oleam tenens parit Apollinem et Dianam, quibus Vulcanus sagittas dedit donum.</p>
  </li>
  <li>
    <p>post diem quartum quam essent nati, Apollo matris poenas exsecutus est: nam Parnassum uenit et Pythonem sagittis interfecit (inde Pythius est dictus), ossa-que eius in cortinam coniecit et in templo suo posuit, ludos-que funebres ei fecit, qui ludi Pythia dicuntur.</p>
  </li>
</ol>

<hr />

<table>
  <tbody>
    <tr>
      <td>previous: <a href="../139a/">139a</a></td>
      <td>next: <a href="../141a/">141a</a></td>
    </tr>
  </tbody>
</table>
:ET