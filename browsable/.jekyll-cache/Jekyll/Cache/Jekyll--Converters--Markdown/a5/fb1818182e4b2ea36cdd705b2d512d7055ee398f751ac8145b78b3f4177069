I"c<p>greeting. C. PLINIUS FABATO PROSOCERO SUO S.</p>

<ol>
  <li>
    <p>Miraris quod Hermes libertus meus hereditarios agros, quos ego iusseram proscribi, non exspectata auctione pro meo quincunce ex septingentis milibus Corelliae addixerit. Adicis hos nongentis milibus posse venire, ac tanto magis quaeris, an quod gessit ratum servem.</p>
  </li>
  <li>
    <p>Ego vero servo: quibus ex causis, accipe. Cupio enim et tibi probatum et coheredibus meis excusatum esse, quod me ab illis maiore officio iubente secerno.</p>
  </li>
  <li>
    <p>Corelliam cum summa reverentia diligo, primum ut sororem Corelli Rufi, cuius mihi memoria sacrosancta est, deinde ut matri meae familiarissimam.</p>
  </li>
  <li>
    <p>Sunt mihi et cum marito eius Minicio Iusto, optimo viro, vetera iura; fuerunt et cum filio maxima, adeo quidem ut praetore me ludis meis praesederit.</p>
  </li>
  <li>
    <p>Haec, cum proxime istic fui, indicavit mihi cupere se aliquid circa Larium nostrum possidere. Ego illi ex praediis meis quod vellet et quanti vellet obtuli exceptis maternis paternis-que; his enim cedere ne Corelliae quidem possum.</p>
  </li>
  <li>
    <p>Igitur cum obvenisset mihi hereditas in qua praedia ista, scripsi ei venalia futura. Has epistulas Hermes tulit exigenti-que, ut statim portionem meam sibi addiceret, paruit. Vides quam ratum habere debeam, quod libertus meus meis moribus gessit.</p>
  </li>
  <li>
    <p>Superest ut coheredes aequo animo ferant separatim me vendidisse, quod mihi licuit omnino non vendere.</p>
  </li>
  <li>
    <p>Nec vero coguntur imitari meum exemplum: non enim illis eadem cum Corellia iura. Possunt ergo intueri utilitatem suam, pro qua mihi fuit amicitia. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../7.10/">7.10</a></td>
      <td>next: <a href="../7.12/">7.12</a></td>
    </tr>
  </tbody>
</table>
:ET