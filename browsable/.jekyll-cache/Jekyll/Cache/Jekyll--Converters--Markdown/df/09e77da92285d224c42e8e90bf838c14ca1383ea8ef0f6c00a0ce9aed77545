I"Z<p>greeting. C. PLINIUS ARRIANO SUO S.</p>

<ol>
  <li>
    <p>Λιτούργιον illud, quod superesse Mari Prisci causae proxime scripseram, nescio an satis, circumcisum tamen et adrasum est.</p>
  </li>
  <li>
    <p>Firminus inductus in senatum respondit crimini noto. Secutae sunt diversae sententiae consulum designatorum. Cornutus Tertullus censuit ordine movendum, Acutius Nerva in sortitione provinciae rationem eius non habendam. Quae sententia tamquam mitior vicit, cum sit alioqui durior tristior-que.</p>
  </li>
  <li>
    <p>Quid enim miserius quam exsectum et exemptum honoribus senatoriis, labore et molestia non carcere? quid gravius quam tanta ignominia affectum non in solitudine latere, sed in hac altissima specula conspiciendum se monstrandum-que praebere?</p>
  </li>
  <li>
    <p>Praeterea quid publice minus aut congruens aut decorum? notatum a senatu in senatu sedere, ipsis-que illis a quibus sit notatus aequari; summotum a proconsulatu quia se in legatione turpiter gesserat, de proconsulibus iudicare, damnatum-que sordium vel damnare alios vel absolvere!</p>
  </li>
  <li>
    <p>Sed hoc pluribus visum est. Numerantur enim sententiae, non ponderantur; nec aliud in publico consilio potest fieri, in quo nihil est tam inaequale quam aequalitas ipsa. Nam cum sit impar prudentia, par omnium ius est.</p>
  </li>
  <li>
    <p>Implevi promissum prioris-que epistulae fidem exsolvi, quam ex spatio temporis iam recepisse te colligo; nam et festinanti et diligenti tabellario dedi, nisi quid impedimenti in via passus est.</p>
  </li>
  <li>
    <p>Tuae nunc partes, ut primum illam, deinde hanc remunereris litteris, quales istinc redire uberrimae possunt. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../2.11/">2.11</a></td>
      <td>next: <a href="../2.13/">2.13</a></td>
    </tr>
  </tbody>
</table>
:ET