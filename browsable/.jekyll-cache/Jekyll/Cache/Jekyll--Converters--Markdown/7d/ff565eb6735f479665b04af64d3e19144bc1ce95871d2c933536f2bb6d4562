I"¯<p>greeting. C. PLINIUS MINICIO FUNDANO SUO S.</p>

<ol>
  <li>
    <p>Si quid omnino, hoc certe iudicio facio, quod Asinium Rufum singulariter amo. Est homo eximius et bonorum amantissimus. Cur enim non me quoque inter bonos numerem? Idem Cornelium Tacitum - scis quem virum - arta familiaritate complexus est.</p>
  </li>
  <li>
    <p>Proinde si utrumque nostrum probas, de Rufo quoque necesse est idem sentias, cum sit ad conectendas amicitias vel tenacissimum vinculum morum similitudo.</p>
  </li>
  <li>
    <p>Sunt ei liberi plures. Nam in hoc quoque functus est optimi civis officio, quod fecunditate uxoris large frui voluit, eo saeculo quo pleris-que etiam singulos filios orbitatis praemia graves faciunt. Quibus ille despectis, avi quoque nomen assumpsit. Est enim avus, et quidem ex Saturio Firmo, quem diliges ut ego si ut ego propius inspexeris.</p>
  </li>
  <li>
    <p>Haec eo pertinent, ut scias quam copiosam, quam numerosam domum uno beneficio sis obligaturus; ad quod petendum voto primum, deinde bono quodam omine adducimur.</p>
  </li>
  <li>
    <p>Optamus enim tibi ominamur-que in proximum annum consulatum: ita nos virtutes tuae, ita iudicia principis augurari volunt.</p>
  </li>
  <li>
    <p>Concurrit autem ut sit eodem anno quaestor maximus ex liberis Rufi, Asinius Bassus, iuvenis - nescio an dicam, quod me pater et sentire et dicere cupit, adulescentis verecundia vetat - ipso patre melior.</p>
  </li>
  <li>
    <p>Difficile est ut mihi de absente credas - quamquam credere soles omnia -, tantum in illo industriae probitatis eruditionis ingenii studii memoriae denique esse, quantum expertus invenies.</p>
  </li>
  <li>
    <p>Vellem tam ferax saeculum bonis artibus haberemus, ut aliquos Basso praeferre deberes: tum ego te primus hortarer monerem-que, circumferres oculos ac diu pensitares, quem potissimum eligeres.</p>
  </li>
  <li>
    <p>Nunc vero - sed nihil volo de amico meo arrogantius dicere; hoc solum dico, dignum esse iuvenem quem more maiorum in filii locum assumas. Debent autem sapientes viri, ut tu, tales quasi liberos a re publica accipere, quales a natura solemus optare.</p>
  </li>
  <li>
    <p>Decorus erit tibi consuli quaestor patre praetorio, propinquis consularibus, quibus iudicio ipsorum, quamquam asulescentulus adhuc, iam tamen invicem ornamento est.</p>
  </li>
  <li>
    <p>Proinde indulge precibus meis, obse-quere consilio, et ante omnia si festinare videor ignosce, primum quia votis suis amor plerum-que praecurrit; deinde quod in ea civitate, in qua omnia quasi ab occupantibus aguntur, quae legitimum tempus exspectant, non matura sed sera sunt; in summa quod rerum, quas assequi cupias, praesumptio ipsa iucunda est.</p>
  </li>
  <li>
    <p>Revereatur iam te Bassus ut consulem, tu dilige illum ut quaestorem, nos denique utriusque vestrum amantissimi laetitia duplici perfruamur.</p>
  </li>
  <li>
    <p>Etenim cum sic te, sic Bassum diligamus, ut et illum cuiuscumque et tuum quemcum-que quaestorem in petendis honoribus omni ope labore gratia simus iuvaturi, perquam iucundum nobis erit, si in eundem iuvenem studium nostrum et amicitiae meae et consulatus tui ratio contulerit, si denique precibus meis tu potissimum adiutor accesseris, cuius et suffragio senatus libentissime indulgeat et testimonio plurimum credat. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../4.14/">4.14</a></td>
      <td>next: <a href="../4.16/">4.16</a></td>
    </tr>
  </tbody>
</table>
:ET