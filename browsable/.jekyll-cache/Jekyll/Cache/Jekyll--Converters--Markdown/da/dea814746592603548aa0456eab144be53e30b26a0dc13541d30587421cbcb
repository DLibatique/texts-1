I"·<p>greeting. C. PLINIUS GEMINO SUO S.</p>

<ol>
  <li>
    <p>Laudas mihi et frequenter praesens et nunc per epistulas Nonium tuum, quod sit liberalis in quosdam: et ipse laudo, si tamen non in hos solos. Volo enim eum, qui sit vere liberalis, tribuere patriae propinquis, affinibus amicis, sed amicis dico pauperibus, non ut isti qui iis potissimum donant, qui donare maxime possunt.</p>
  </li>
  <li>
    <p>Hos ego viscatis hamatis-que muneribus non sua promere puto sed aliena corripere. Sunt ingenio simili qui quod huic donant auferunt illi, famam-que liberalitatis avaritia petunt.</p>
  </li>
  <li>
    <p>Primum est autem suo esse contentum, deinde, quos praecipue scias indigere, sustentantem foventem-que orbe quodam socialitatis ambire. Quae cuncta si facit iste, usquequaque laudandus est; si unum aliquid, minus quidem, laudandus tamen:</p>
  </li>
  <li>
    <p>tam rarum est etiam imperfectae liberalitatis exemplar. Ea invasit homines habendi cupido, ut possideri magis quam possidere videantur. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../9.29/">9.29</a></td>
      <td>next: <a href="../9.31/">9.31</a></td>
    </tr>
  </tbody>
</table>
:ET