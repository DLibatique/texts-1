I"+<p>greeting. C. PLINIUS PRAESENTI SUO S.</p>

<ol>
  <li>
    <p>Tantane perseverantia tu modo in Lucania, modo in Campania? ‘Ipse enim’ inquis ‘Lucanus, uxor Campana.’</p>
  </li>
  <li>
    <p>Iusta causa longioris absentiae, non perpetuae tamen. Quin ergo aliquando in urbem redis? ubi dignitas honor amicitiae tam superiores quam minores. Quousque regnabis? quousque vigilabis cum voles, dormies quamdiu voles? quousque calcei nusquam, toga feriata, liber totus dies?</p>
  </li>
  <li>
    <p>Tempus est te revisere molestias nostras, vel ob hoc solum ne voluptates istae satietate languescant. Saluta paulisper, quo sit tibi iucundius salutari; terere in hac turba, ut te solitudo delectet.</p>
  </li>
  <li>
    <p>Sed quid imprudens quem evocare conor retardo? Fortasse enim his ipsis admoneris, ut te magis ac magis otio involvas; quod ego non abrumpi sed intermitti volo.</p>
  </li>
  <li>
    <p>Ut enim, si cenam tibi facerem, dulcibus cibis acres acutos-que miscerem, ut obtusus illis et oblitus stomachus his excitaretur, ita nunc hortor ut iucundissimum genus vitae non nullis interdum quasi acoribus condias. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../7.2/">7.2</a></td>
      <td>next: <a href="../7.4/">7.4</a></td>
    </tr>
  </tbody>
</table>
:ET