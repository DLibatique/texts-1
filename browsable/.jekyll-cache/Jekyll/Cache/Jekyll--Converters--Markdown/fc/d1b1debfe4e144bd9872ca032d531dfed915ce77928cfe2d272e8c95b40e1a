I"w<p>greeting. C. PLINIUS VESTRICIO SPURINNAE SUO S.</p>

<ol>
  <li>
    <p>Scio quanto opere bonis artibus faveas, quantum gaudium capias, si nobiles iuvenes dignum aliquid maioribus suis faciant. Quo festinantius nuntio tibi fuisse me hodie in auditorio Calpurni Pisonis.</p>
  </li>
  <li>
    <p>Recitabat καταστερισμῶν eruditam sane luculentam-que materiam. Scripta elegis erat fluentibus et teneris et enodibus, sublimibus etiam, ut poposcit locus. Apte enim et varie nunc attollebatur, nunc residebat; excelsa depressis, exilia plenis, severis iucunda mutabat, omnia ingenio pari.</p>
  </li>
  <li>
    <p>Commendabat haec voce suavissima, vocem verecundia: multum sanguinis, multum sollicitudinis in ore, magna ornamenta recitantis. Etenim nescio quo pacto magis in studiis homines timor quam fiducia decet.</p>
  </li>
  <li>
    <p>Ne plura — quamquam libet plura, quo sunt pulchriora de iuvene, rariora de nobili -, recitatione finita multum ac diu exosculatus adulescentem, qui est acerrimus stimulus monendi, laudibus incitavi, pergeret qua coepisset, lumen-que quod sibi maiores sui praetulissent, posteris ipse praeferret.</p>
  </li>
  <li>
    <p>Gratulatus sum optimae matri, gratulatus et fratri, qui ex auditorio illo non minorem pietatis gloriam quam ille alter eloquentiae retulit: tam notabiliter pro fratre recitante primum metus eius, mox gaudium eminuit.</p>
  </li>
  <li>
    <p>Di faciant ut talia tibi saepius nuntiem! Faveo enim saeculo ne sit sterile et effetum, mire-que cupio ne nobiles nostri nihil in domibus suis pulchrum nisi imagines habeant; quae nunc mihi hos adulescentes tacitae laudare adhortari, et quod amborum gloriae satis magnum est, agnoscere videntur. Vale.</p>
  </li>
</ol>

<hr />

<table>
  <tbody>
    <tr>
      <td>previous: <a href="../5.16/">5.16</a></td>
      <td>next: <a href="../5.18/">5.18</a></td>
    </tr>
  </tbody>
</table>
:ET